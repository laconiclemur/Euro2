<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0013_0046@60013V_RG0256_INTE-3.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0013_0046-60013V_RG0256_INTE-3.html" xml:lang="it-IT">
    <div class="calibre1">
      <p class="ricetta-titolo" id="toc_marker-10"><a id="x3.-Polpetta-futurista"></a>3</p>

      <p class="titolo-decalogo">Polpetta futurista</p>

      <p class="autore-decalogo"><strong class="calibre4">di Beatrice Buscaroli</strong></p>

      <p class="autore-decalogo">storica dell’arte</p>

      <p class="testo-elogio-primoparagrafo">Al punto 8 della lista del primo pranzo futurista che si tenne alla Taverna Santopalato a Torino la sera dell’8 marzo 1931, “dopo una febbrile giornata di intenso lavoro nella cucina, dove i futuristi Fillìa e P.A. Saladin gareggiavano con i cuochi del Ristorante”, figura il <em class="calibre6">Carneplastico</em> (formula Fillìa).</p>

      <p class="testo-elogio">Filippo Tommaso Marinetti aveva scosso dalle fondamenta l’universo intero della cultura, della letteratura e delle arti italiane. Dal <em class="calibre6">Manifesto</em> di fondazione (1909) alla sua morte (1944), indefessamente e allegramente, rinnovò ogni orizzonte possibile: abiti, teatro, musica, architettura, scenografia…</p>

      <p class="testo-elogio">Il <em class="calibre6">Manifesto della cucina futurista</em> venne pubblicato per la prima volta il 28 dicembre 1930 sul quotidiano torinese “La Gazzetta del Popolo”. La premessa è nota: Marinetti propone innanzitutto “l’abolizione della pastasciutta, assurda religione gastronomica italiana” che non giova agli italiani, sviluppando “il tipico scetticismo ironico e sentimentale che tronca spesso il loro entusiasmo”. E aggiungendo: “I difensori della pastasciutta ne portano la palla o il rudero nello stomaco, come ergastolani o archeologi”. Anche l’epilogo è noto: Marinetti dovette ritrattare, si scusò, ammise la provocazione, cambiò idea. Vinse la pastasciutta.</p>

      <p class="testo-elogio">Nel 1929 era uscito il <em class="calibre6">Manifesto della aeropittura</em>, nel 1931 uscirà il <em class="calibre6">Manifesto dell’arte sacra futurista</em> e il <em class="calibre6">Manifesto dell’aeropoesia</em>. Il Futurismo metteva le ali: dopo la macchina rombava l’aeroplano, con l’industria aerea e i primati mondiali. Sono passati diversi anni dal lancio del primo <em class="calibre6">Manifesto</em> e anche l’Italia è cambiata. Marinetti è accademico d’Italia dal 18 marzo 1929. Vent’anni.</p>

      <p class="paragrafo-decalogo-titoletto">L’ottimismo a tavola</p>

      <p class="testo-elogio">Il <em class="calibre6">Manifesto della cucina futurista</em> ha lo stesso tono, divertito ma serissimo, di tutti gli altri proclami che l’inventore della comunicazione moderna inviava in decine e decine di copie alle redazioni dei giornali e ai fedelissimi: “Nasce con noi futuristi la prima cucina umana, cioè l’arte di alimentarsi. Come tutte le arti, essa esclude il plagio ed esige l’originalità creativa. Non a caso questa opera viene pubblicata nella crisi economica mondiale di cui appare imprecisabile lo sviluppo, ma precisabile il pericoloso pànico deprimente. A questo pànico noi opponiamo una cucina futurista, cioè: l’ottimismo a tavola”.</p>

      <p class="testo-elogio">Il cuoco francese Jules Maincave, precursore della nouvelle cuisine, aveva aderito al Futurismo già nel 1914: annoiato dai “metodi tradizionali delle mescolanze” proponeva “l’avvicinamento di elementi separati, filetto di montone e salsa di gamberi, noce di vitello e assenzio, banana e groviera”.</p>

      <p class="testo-elogio">Nel frattempo si fornivano le regole di un “piccolo dizionario dell’arte cucinaria futurista”: il cocktail diventa <em class="calibre6">polibibita</em>, il <em class="calibre6">pasticcio</em> sostituisce flan, la <em class="calibre6">lista</em> o <em class="calibre6">listaviande</em> supplisce menu, il bar diventa <em class="calibre6">quisibeve</em>, il sandwich è il <em class="calibre6">traidue</em>, mentre lo <em class="calibre6">sganasciatore</em> è un “personaggio futurista che ha per compito di rallegrare i banchetti ufficiali”. Commenta l’italianista Pietro Frassica nella sua Introduzione a <em class="calibre6">La cucina futurista</em> di Marinetti e Fillìa (Viennepierre, 2007): “In una società ancora a metà strada fra mondo rurale e speranze industriali, con la maggioranza della popolazione nelle campagne, con un ampio tasso di analfabetismo e con la donna in una condizione subalterna, l’impasto culturale dell’avventura gastronomica marinettiana contribuiva a scuotere l’apatia che sembrava avvolgere il clima sonnolento della cultura italiana”.</p>

      <p class="paragrafo-decalogo-titoletto">Il Carneplastico</p>

      <p class="testo-elogio">La ricetta – formula – del Carneplastico è relativamente semplice: “È composto di una grande polpetta cilindrica di carne di vitello arrostita ripiena di qualità diverse di verdure cotte. Questo cilindro disposto verticalmente nel centro del piatto, è coronato da uno spessore di miele e sostenuto alla base da un anello di salsiccia che poggia su tre sfere dorate di carne di pollo”.</p>

      <p class="testo-elogio">Una variante del Carneplastico, invenzione, come si è visto, di uno dei più lirici interpreti dell’estetica futurista – Luigi Colombo, in arte Fillìa, pittore e poeta – fu servita durante il celebre aerobanchetto di Bologna, che seguì l’inaugurazione della Mostra di aeropittura, il 12 dicembre 1931. Si trattava di un “Carneplastico con fusoliera di vitello”, “indiscutibile successo”che giungeva, testimoniò il cronista de “Il Resto del Carlino”, tra “un bicchiere di carburante nazionale e un nostalgico accenno, ma sottovoce ai tortellini asciutti”.</p>

      <p class="testo-elogio">Il Carneplastico è una grande polpetta verticale, che trova nelle undici verdure “un’interpretazione sintetica degli orti, dei giardini, e dei pascoli d’Italia”. È un cibo secolare e popolare, che consentiva di riproporre gli “avanzi”, soprattutto del lesso. Diventa un oggetto dinamico e plastico, una forma nuova che, tra realtà e ironia, trasforma il passato in una proposta raggiungibile.</p>

      <p class="testo-elogio">L’Italia delle undici verdure cotte è la stessa a cui Marinetti dedica ogni giorno di lavoro; quella che vedeva e vegliava, quella che voleva far crescere e far volare, quella dei campi e quella degli aerei, quella del futuro, un futuro agognato e possibile, in ogni senso.</p>
    </div>
  </div>
</body>
</html>
