<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0013_0046@60013V_RG0256_INTE-10.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0013_0046-60013V_RG0256_INTE-10.html" xml:lang="it-IT">
    <div class="calibre1">
      <p class="ricetta-titolo" id="toc_marker-17"><a id="x10.-Tagli-per-polpette"></a>10</p>

      <p class="titolo-decalogo">Tagli per polpette</p>

      <p class="autore-decalogo"><strong class="calibre4">di Stefano Bencistà Falorni</strong></p>

      <p class="autore-decalogo">il macellaio di Greve in Chianti</p>

      <p class="testo-elogio-primoparagrafo">Da ragazzi, quando sentivamo quell’odorino speciale in cucina, speravamo sempre che la nonna ci facesse le polpette. Erano uniche e inconfondibili, le polpette chiantigiane dei giorni di festa: patate lessate, carne bollita e poi macinata, uova, Parmigiano Reggiano, mollica di pane bagnata nel latte. E per profumarle, noce moscata grattugiata e prezzemolo dell’orto. C’è anche chi ci metteva (e ci mette ancora) l’aglio, ma io lo detesto nelle polpette. Rimando perciò alle mie <a class="calibre3" href="../Text/part0112_split_000.html#Polpette-chiantigiane-di-carne-bollita-e-patate-lesse"><em class="calibre6">Polpette chiantigiane</em></a> nella sezione “Autunno”.</p>

      <p class="paragrafo-decalogo-titoletto">La polpetta di Pelliccia</p>

      <p class="testo-elogio">La polpetta della nonna veniva chiamata dai nostri contadini “la polpetta dì Pelliccia”, perché fatta con “molte patate e poca ciccia”. Il Pelliccia è una persona realmente esistita a Greve in Chianti ed era un uomo molto povero.</p>

      <p class="testo-elogio">Le polpette della nonna sono le uniche che vengono fatte con tutti gli ingredienti cotti, ma le polpette si possono fare anche crude e cuocerle dopo, magari arrosto, o con il pomodoro o solo con olio in padella. Infatti la mia mamma, quand’ero ragazzo, mi faceva le polpette solo di carne. Usava la carne macinata cruda (sempre quarto anteriore di vitellone), uova e formaggio; faceva delle palline, le passava nella farina e le metteva in padella con poco olio. A metà cottura, aggiungeva del pomodoro passato e le finiva di cuocere. Non vi dico il pane che si mangiava con il sughetto di queste polpettine! Erano molto buone... ma mai come le polpette della nonna.</p>

      <p class="paragrafo-decalogo-titoletto">Vitellone, vitella, agnello, pollo, tacchino, coniglio e maiale</p>

      <p class="testo-elogio">Per le polpette di vitellone, la carne per il bollito deve essere il quarto anteriore: punta di petto, costoline, biancostato, cimalino e una guancia. Si mette a bollire per più di due ore insieme a tutti gli odori (sedano, carota, basilico e cipolla). Quando il tutto è pronto, con il brodo si può fare una bella minestra, si mangia la metà della carne e l’altra si conserva in frigorifero per fare le polpette il giorno dopo.</p>

      <p class="testo-elogio">Per le polpette di vitella, il procedimento e i tagli anatomici sono uguali al vitellone. Il quarto anteriore speciale per polpette è composto da petto, pera di petto, spalla, polso o reale. Nel reale si trova l’entrecote e poi il magro per macinatura; nella spalla si trova il muscolo di spalla, il girello di spalla, sorra o copertina, magro di spalla e sorrino: questi sono i tagli ideali per fare il bollito. Il quarto posteriore è composto da scannello, rosetta, lucertolo, cimalino, groppa, melino, girello, campanello e muscolo di coscia e infine lombata per fare le bistecche alla fiorentina. La falda con le costoline fa parte del quarto anteriore.</p>

      <p class="testo-elogio">Per le polpette d’agnello, molto diffuse in Egitto, si utilizza agnello bollito (il coscio o la spalla) e le uova. Invece di friggerle, si cuociono nel sugo di pomodoro.</p>

      <p class="testo-elogio">Per le polpette di pollo si utilizza la coscia e il petto. Sono più buone se si usa il petto (bollito, ma è meglio se fatto arrosto). Per prepararle, stesso procedimento della polpetta della nonna.</p>

      <p class="testo-elogio">Per le polpette di tacchino meglio scegliere petto e anca, e non la coscia, perché ci sono troppi nervi.</p>

      <p class="testo-elogio">Per le polpette di coniglio nessun problema: si utilizza il coniglio intero, disossato e bollito.</p>

      <p class="testo-elogio">Ma le polpette forse più golose in assoluto sono quelle di maiale. I tagli del maiale sono: prosciutto, culaccia, filetto, pancetta, lombo, costine, spalla, coppa, lardo, guanciale, testa. Per fare le polpette si possono usare le rifilature del prosciutto, la culaccia ma anche tutta la rifilatura di coppa e filetto.</p>

      <p class="testo-elogio">Qui a Greve in Chianti abbiamo tanta tradizione per fare le polpette che, quando si litiga, si usa dire “ne faccio polpette di te!!!”.</p>
    </div>
  </div>
</body>
</html>
