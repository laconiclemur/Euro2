<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0001_0012@60013V_RG0256_INTE-5.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0001_0012-60013V_RG0256_INTE-5.html" xml:lang="it-IT">
    <div class="calibre1">
      <p class="ricetta-titolo" id="toc_marker-6"><a id="INTRODUZIONE"></a>Introduzione</p>

      <p class="titolo-decalogo" id="toc_marker-6-1">Elogio della polpetta</p>

      <p class="autore-decalogo"><strong class="calibre4">di Anna Scafuri e Giancarlo Roversi</strong></p>

      <p class="testo-elogio-primoparagrafo">Quando giungevano in tavola, le polpette portavano con sé una nota di vivida gioia. Morbide, sugose, profumate, a volte un po’ croccanti, altre volte delle sfumature tradivano le loro intimità, svelando al palato più fine i preziosi ingredienti dell’amalgama: il battuto di manzo o di vitello, il petto di pollo o di tacchino, il lombo di maiale, la polpa di agnello, il formaggio, specie il Grana col suo gusto inconfondibile e determinante, le uova, il prezzemolo, la noce moscata, il prosciutto, la mortadella e, talora, la ricotta o il formaggio molle, che davano all’impasto una straordinaria sofficità. Non è che tutti questi componenti fossero sempre presenti e in egual misura. Al contrario. Il segreto stava proprio nell’abbinare quelli preferiti a seconda dei gusti o dell’occasione conviviale cui erano destinate. Così le polpette prendevano mille sapori e profumi diversi e mille forme: piccolissime come palline, usate soprattutto per guarnire finanziere, savarin e altri piatti di classe, oppure piccole, medie o più grandi in relazione alle abitudini di casa o del ristorante e ai dettami delle ricette utilizzate. E, come Fregoli, potevano assumere i più svariati “travestimenti”: presentarsi in tavola fritte e croccanti per stuzzicanti antipasti, oppure più grandi e con il cuore tenero come ghiotta pietanza, o affogate in deliziose e saporose salse a base di pomodoro o in altri inebrianti intingoli che richiedevano un lussurioso accoppiamento col pane, tanto pane.</p>

      <p class="testo-elogio">Talvolta, per riuscire più delicate e molli, le polpette si lasciavano “corrompere” dalla cremosa besciamella, che ne veniva ad accrescere la sensualità. Erano anche amiche dei meno abbienti e svolgevano una proficua azione contro gli sperperi, favorendo il risparmio e il riciclaggio delle rimanenze di cucina (che, senza questa vocazione “ecologica”, sarebbero andate a incrementare la massa dei rifiuti urbani). Infatti, grazie alla loro innata inclinazione altruistica e alla loro longanimità, non disdegnavano di unirsi carnalmente con gli avanzi del lesso rimasto dalla tipica “pentola” della domenica, assumendo nella nuova versione “democratica” una lievità e una fragranza inimmaginabili. Ma fu proprio questo spirito filantropico, tutto rivolto al bene delle classi popolari, la ragione prima della loro rovina.</p>

      <p class="paragrafo-decalogo-titoletto">Caccia agli untori</p>

      <p class="testo-elogio">Centri occulti di condizionamento delle masse addestrarono un nugolo di agenti segreti, inviandoli fra la gente a spargere nefandezze sul conto delle polpette. Come gli untori di terrificante memoria, costoro seminarono una infamia peggiore della peste, insinuando – con parole subdole e menzognere – la voce che queste gioiose e deliziose creature, inventate per la delizia del palato, venivano preparate nei ristoranti con i residui della cucina. E fin qui poco male. Veniva a cadere un mito, ma restavano ugualmente una ghiottoneria. Purtroppo la perfidia umana, specie quando orchestrata per loschi fini, non trova mai un limite. Così una seconda ondata di nuovi e più astuti impostori propagò la calunnia più vile e ignominiosa: i ristoratori le facevano non con i resti di cucina (magari!), bensì con i rimasugli carnei dei piatti dei clienti. Fu un colpo letale.</p>

      <p class="testo-elogio">Nessuno fra i frequentatori dei ristoranti volle più saperne, quasi come oscuro presagio di future, più angoscianti presenze di carni di mucche pazze... Soltanto i più irriducibili appassionati, per non cadere in crisi da astinenza, si rifugiarono in quelle affidabili preparate fra le mura domestiche, che, come tutti i cibi dell’infanzia, offrivano in più una piacevole sensazione rassicurante perché legate alla mamma e alla famiglia. Ma la consolazione durò poco. Uomini di scienza, in camice bianco, portatori del Verbo della ricerca, dietologi e nutrizionisti, mostrarono il pollice verso, sentenziando che non si dovevano mangiare perché troppo incompatibili con i canoni della sana alimentazione.</p>

      <p class="testo-elogio">Cacciate dai ristoranti, sull’onda di una bieca campagna denigratoria, e ripudiate nelle cucine domestiche a causa dei diktat dei dietisti – ma anche per l’aumento del tenore di vita che aveva reso superflua l’atavica consuetudine di reimpiegare gli avanzi della mensa – hanno rischiato l’estinzione. Sarebbe stata una perdita culinaria di enorme gravità, con ripercussioni a catena su tutti i piatti di alta cucina che ne hanno sempre preteso la presenza. Per fortuna il loro uso alimentare è rimasto vivo in angoli reconditi delle campagne, in qualche casa appartata – asilo sicuro dei riti conviviali di sparuti cenacoli di adoratori dei cibi della tradizione – e in alcuni benemeriti ristoranti un po’ rétro, additati al pubblico disprezzo da igienisti, profeti della nouvelle cuisine e adepti dei regimi macrobiotici.</p>

      <p class="testo-elogio">Adesso – dopo avere finalmente smascherato che la vergognosa accusa lanciata contro i ristoratori era soltanto una diffamazione, messa in giro da oscuri mandanti, e dopo avere assistito alla caduta e alla rettifica di tanti dogmi nutrizionali – è giunto il momento della piena riabilitazione. In tutte le loro molteplici versioni, ricche o povere non importa, dovranno tornare alla ribalta nei nostri ristoranti e sulle mense domestiche per consentire a chi ama la buona tavola di riprovare quelle sottili e suadenti sensazioni gustative che solo esse sono in grado di offrire.</p>

      <p class="paragrafo-decalogo-titoletto">120 ricette solo italiane</p>

      <p class="testo-elogio">Oggi si possono gustare ottime polpette non solo fra le mura domestiche, ma anche in molti ristoranti italiani, facendo dormire sonni tranquilli nell’Aldilà al buon Olindo Guerrini, letterato di valore ma anche versatile gastronomo e incorreggibile gaudente, oltre che autore di alcuni testi fondamentali per la storia dell’alimentazione italiana. Parlando delle polpette nella sua opera più fortunata, <em class="calibre5">L’arte di cucinare con gli avanzi della mensa</em> (uscita postuma agli inizi del Novecento), elogiava quelle fatte in casa, sconsigliando quelle mangiate in trattoria “dove si ha spesso il sospetto che siano messe insieme cogli avanzi buttati sul piatto da avventori sconosciuti e poco puliti”.</p>

      <p class="testo-elogio">Un’infamia che aveva origini antiche e che, per secoli, ha bollato un piatto diffuso in ogni angolo del mondo, le cui radici affiorano già nel libro di cucina di Apicio <em class="calibre5">(De re coquinaria)</em>, come testimoniano le scarne preparazioni da lui descritte che documentano anche la diffusione di questo piatto presso gli antichi romani; il pregiudizio prosegue dal Rinascimento all’Artusi, come dimostra l’excursus storico di Francesco Barilli, <em class="calibre5">Polpette vintage</em>, a conclusione di questo libro.</p>

      <p class="testo-elogio">Col passare del tempo le polpette hanno attraversato una lunga evoluzione, un’autentica metamorfosi, per non dire una catarsi, che le ha portate al riscatto: da piatto popolare da consumare nella routine quotidiana o quasi, in nome del reimpiego degli avanzi di cucina imposto dalla cultura antispreco e non consumistica dominante fino a pochi anni fa, sono diventate un piatto raffinato, variato e colto grazie all’acquisto mirato degli ingredienti necessari per manipolarle in sempre nuove versioni che si sono affiancate a quelle originarie, in parte relegandole in penombra.</p>

      <p class="testo-elogio">La polpetta da genuina espressione di una cucina familiare sobria, attenta a non sciupare nulla e fare tesoro di ogni rimasuglio mangereccio, si è ammantata di una sua regalità, recuperando una stima che godeva presso i cuochi dei banchetti rinascimentali e barocchi, come lascia intendere un grande agronomo e gastronomo del Seicento, il bolognese Vincenzo Tanara, nel libro <em class="calibre5">L’ecomonia del cittadino in villa</em>, uno dei testi di agricoltura più fortunati, ristampato più volte per quasi due secoli e tradotto anche all’estero. Ecco cosa scrive: “Tra l’economo ed il cuoco è non poca discordia circa la polpetta. Chiama il cuoco la polpetta regina delle vivande, perché con lei può soddisfare il gusto universale, mediante la diversità degli ingredienti. Si duole l’economo che d’un pezzo grande di carne, levatone l’ossa, nervi e pellicciole, resti la sola polpa tanto poca, che per ingrandirla e cuocerla gustosa, ci vogliono ingredienti di moltissimo dispendio. Abbia, secondo me, per questa volta l’economo pazienza... E però è necessario, variando, soddisfare il gusto, tanto più che le polpette di vaccina carne, che vale poco, diventano saporitissime. S’abbia cura piuttosto che il cuoco non desideri far polpette per avvantaggiarsi negl’ingredienti”.</p>

      <p class="testo-elogio">Questo libro vuole offrire per la prima volta, a tutto il pubblico e non solo agli appassionati di polpette, un ritratto a 360 gradi di una gustosa e intramontabile ghiottoneria, sia sotto l’aspetto storico e culturale che nutrizionale, dietetico e igienico. Ma anche dal punto di vista di applicazione pratica sul campo, suggerendo ai lettori di trarre spunti da ricette di oggi, proposte da un nutrito plotone di chef attivi nei ristoranti della Penisola e suddivise nelle quattro stagioni. In sostanza, dalla teoria alla pratica, attraverso anche il felice connubio tra vino e polpette per esaltare, con etichette ben scelte, la bontà di piatti succulenti: giusti abbinamenti curati dall'enologo <a class="calibre3" href="../Text/part0016_split_002.html#Nota-ai-vini-consigliati-in-abbinamento">Riccardo Cotarella</a>.</p>

      <p class="paragrafo-decalogo-titoletto">Un decalogo contro i pregiudizi</p>

      <p class="testo-elogio">Ma prima di arrivare al ricettario, da cui i lettori potranno attingere suggerimenti inediti e accostamenti sorprendenti che fanno di queste ricette dei piccoli capolavori di gusto, proponiamo il <em class="calibre5">Decalogo sulla polpetta</em>, sul lungo cammino di questa ghiotta specialità dalle origini a oggi, mettendo in luce la grande versalità di questo piatto capace di attraversare i secoli, adattarsi ai gusti e alle esigenze più vari, agli ingredienti nobili come a quelli umili.</p>

      <p class="testo-elogio"><a class="calibre3" href="../Text/part0006.html#x1.-L-anima-delle-polpette"><em class="calibre5">L'anima delle polpette</em></a> è affidata a Giovanni Ballarini, presidente dell’Accademia Italiana della Cucina e autore prolifico di una messe di libri sugli aspetti storici e di costume legati all’alimentazione. <a class="calibre3" href="../Text/part0007.html#x2.-Avanzi-per-polpette"><em class="calibre5">Avanzi per polpette</em></a> è la chiave della cucina di Ugo Tognazzi, nella testimonianza del figlio Ricky, attore e regista. Nel mondo dell'arte è Beatrice Buscaroli che, in <a class="calibre3" href="../Text/part0008.html#x3.-Polpetta-futurista"><em class="calibre5">Polpetta futurista</em></a><span class="titolo-decalogo1">,</span> ci parla del Carneplastico inventato dal pittore e poeta Fillìa. È Gualtiero Marchesi, il “maestro” degli chef italiani, che con <a class="calibre3" href="../Text/part0009.html#x4.-La-polpetta-gentile"><em class="calibre5">La polpetta gentile</em></a> ci stimola a ripensare alla polpetta in termini di semplicità, eleganza e salute. Nessuna remora poi nell’ordinare polpette al ristorante: questo piatto è molto amato anche dai cuochi, perfino da quelli più lontani dalla cucina tradizionale. L’elogio delle polpette al ristorante, ma con tutte le attenzioni e cautele del caso come descrivono <a class="calibre3" href="../Text/part0010.html#x5.-Le-polpette-della-mamma"><em class="calibre5">Le polpette della mamma</em></a>, è affidato a un cuoco che in pochi anni è diventato un punto di riferimento importante nella gastronomia partenopea, Antonio Tubelli. La ricostruzione delle fortune di questo piatto davvero intramontabile è affidata alla penna di un noto antropologo e accademico, il professor Marino Niola, in <a class="calibre3" href="../Text/part0011.html#x6.-Polp-fiction"><em class="calibre5">Polp fiction</em></a><em class="calibre5">.</em> Una riflessione sulla <a class="calibre3" href="../Text/part0012.html#x7.-Polpetta-pubblicitaria"><em class="calibre5">Polpetta pubblicitaria</em></a> è affidata a Gavino Sanna, grande comunicatore e tra i più importanti pubblicitari, da alcuni anni convertitosi alla produzione del vino nella sua cantina Mesa nel Sud della Sardegna. La parola passa poi al dietologo Mauro Defendente Febbrari, specialista in endocrinologia e diabetologia, che smentisce uno dietro l’altro tutti i pregiudizi e i tabù su questo piatto: in <a class="calibre3" href="../Text/part0013.html#x8.-Pulpiti-di-polpette"><em class="calibre5">Pulpiti di polpette</em></a>, attraverso un excursus nelle grandi tradizioni gastronomiche in Occidente e in Oriente, consiglia particolari polpette a chi deve controllare o ridurre il proprio peso a determinate condizioni. <a class="calibre3" href="../Text/part0014.html#x9.-Salute-e-polpette"><em class="calibre5">Salute e polpette</em></a><span class="titolo-decalogo1">,</span> alimento perfetto per tutte le età e per tutti i gusti, vanno a braccetto anche per il dottor Ciro Vestita, dietologo e fitoterapeuta dell’Università di Pisa, che ne illustra le numerose virtù. Sarà infine un esperto a rivelarci i segreti delle carni nella scelta dei <a class="calibre3" href="../Text/part0015.html#x10.-Tagli-per-polpette"><em class="calibre5">Tagli per polpette</em></a>, Stefano Falorni, una vera istituzione, cuore pulsante della storica macelleria di Greve in Chianti.</p>

      <p class="testo-elogio">Ci piace concludere questo preambolo con una ricetta e una riflessione di Massimo Montanari, storico dell’alimentazione di statura europea, che in un suo recente libro, <em class="calibre5">Il riposo della polpetta e altre storie intorno al cibo</em> (Laterza 2009), scrive: “Qualche sera fa, in cucina, facevamo le polpette. Carne bollita di manzo, cardi lessati, parmigiano, pangrattato, due uova, sale, pepe. Terminato l’impasto, modelliamo le polpette e le sistemiamo per bene su un piatto. A questo punto Marina raccomanda: ‘Ora, prima di cuocerle, le lasciamo riposare un paio d’ore, così si rassodano e si amalgamano bene’. Ho pensato che il riposo delle polpette assomiglia molto a quello che succede nella nostra mente quando elaboriamo le idee. Le idee sono il risultato di esperienze, incontri, riflessioni, suggestioni: tanti ‘ingredienti’ che si mettono insieme e poi producono pensieri nuovi. Ma prima che ciò accada è utile far riposare quegli ingredienti, dargli il tempo di depositarsi, amalgamarsi, rassodarsi. Il riposo delle polpette è come il riposo dei pensieri: dopo un po’, vengono meglio”.</p>
    </div>
  </div>
</body>
</html>
