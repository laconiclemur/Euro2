<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0173_0192@60013V_RG0256_INTE.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0173_0192-60013V_RG0256_INTE.html" xml:lang="it-IT">
    <div class="calibre1">
      <p class="ricetta-titolo" id="toc_marker-145"><a id="POLPETTE-VINTAGE"></a>Polpette vintage</p>

      <p class="titolo-decalogo" id="toc_marker-145-1"><span class="titolo-decalogo1">Alla ricerca<br class="calibre2" />
      delle radici italiane</span></p>

      <p class="autore-decalogo"><strong class="calibre4">di Francesco Barilli</strong></p>

      <p class="autore-decalogo">storico della cucina</p>

      <p class="testo-corrente-primopragrafo">Cucina dei ricchi contrapposta a cucina dei poveri: su questo binomio si è sviluppata la storia della nostra convivialità, che solo da qualche decennio ha visto annullato il divario che separava i due complessi alimentari, nel passato ben distinti per quantità e qualità.</p>

      <p class="testo-corrente">Che polpette e polpettone facessero un tempo parte del primo o del secondo ci sembra questione del tutto oziosa, in quanto la nostra storia non può venire divisa in settori dove nel primo si collocano coloro che potevano permettersi pasti abbondanti, mentre nel secondo vengono relegati quelli che stentavano a racimolare il minimo di cui sfamarsi.</p>

      <p class="testo-corrente">Al più è lecito affermare che i due piatti possono venire ascritti all’uno o all’altro in funzione degli ingredienti utilizzati: carne ricavata dalle più pregiate parti del vitello, costose spezie e odori, piuttosto che avanzi della mensa della veglia impastati alla bell’e meglio, come accade talvolta nelle cucine delle nostre case.</p>

      <p class="titolo-paragrafo-decalogo">Tra “palpebra” e “polpa”</p>

      <p class="testo-corrente">Le polpette hanno conosciuto nei secoli un successo indiscusso anche se, in un arco di tempo così ampio, hanno mutato più volte composizione, cottura, presentazione.</p>

      <p class="testo-corrente">Assente nei nostri ricettari trecenteschi, il temine “polpetta” nasce un secolo più tardi in Italia, con la cucina di Maestro Martino. È infatti ipotesi ancora tutta da dimostrare che derivi da <em class="calibre5">paupière,</em> come alcuni propongono, perché la sua preparazione ricorda le <em class="calibre5">palpebre</em> che si abbassano e si chiudono a proteggere al loro interno gli occhi.</p>

      <p class="testo-corrente">Potrebbe invece derivare da <em class="calibre5">polpa</em> nel senso di “piccola polpa” in quanto all’origine, come vedremo, erano fatte con polpa di vitello. La variante “polpettone”, invece, è senza dubbio un accrescitivo anche se, con il trascorrere degli anni, è destinata ad assumere un significato alquanto differente.</p>

      <p class="titolo-paragrafo-decalogo">Il Quattrocento: nascono le polpette moderne</p>

      <p class="testo-corrente">Alla metà del Quattrocento, Maestro Martino ci spiega la preparazione delle polpette, dove le fettine di vitello, ben battute con la costa del coltello al fine di snervarle e appiattirle, sono riempite con una profumata farcia, quindi ripiegate su se stesse, chiuse e arrostite allo spiedo facendo attenzione – raccomanda il nostro cuoco – di non lasciarle asciugare eccessivamente. La ricetta si legge nel <em class="calibre5">Manoscritto Urbinate Latino 1203</em> e nel <em class="calibre5">Manoscritto di Riva del Garda</em> (Claudio Benporat, <em class="calibre5">Cucina italiana del Quattrocento</em>, Firenze, Olschki, 1996, p. 93):</p>

      <p class="citazione"><em class="calibre10">Per fare polpette di carne di vitello ho daltra buona carne. In prima togli della carne magra della coscia e tagliala a fette lunghe e sottili e battile bene sopra uno taglieri ho tavola con la costa del coltello e togli sale e finochio pesto e ponilo sopra le dicte fette de carne dipoi togli del petrosemolo maiorana e di buon lardo e batti queste cose insieme con uno pocho di buone spetie e distendile bene inle dette fette dapoi involtale insieme e poni nello spedo a quocere ma non lasciarle troppo seccare al fuoco.</em></p>

      <p class="titolo-paragrafo-decalogo">Nel Cinquecento: polpette a fette</p>

      <p class="testo-corrente">Un secolo più tardi la ricetta delle polpette ha ormai acquisito una serie di identità ben definite.</p>

      <p class="testo-corrente">Cristoforo di Messisbugo (<em class="calibre5">Banchetti compositioni di vivande</em>, Ferrara, Buglhat e Hucher Compagni, 1549, 54v-55v), ci propone le <em class="calibre5">Polpette sutte piene</em>, le <em class="calibre5">Polpette fritte in baffetta</em>, le <em class="calibre5">Polpette in sapore</em>, le <em class="calibre5">Polpette di carne in tiella</em> dove, secondo la moda del tempo, le fette di carne sono marinate in aceto e pepe prima di essere farcite con prezzemolo, finocchio, erbe odorose, uva passa, il tutto legato con due tuorli d’uovo, cotte alternativamente sullo spiedo, in tegame con sugo di arancia o fritte dopo essere state infarinate. Nella terza ricetta sono prima fritte, quindi cotte in abbondante brodo che, lasciato consumare, viene ridotto a una salsa con l’aggiunta di uva passa, pane raffermo, prezzemolo, aceto, miele, pepe, cannella, zenzero, zafferano e chiodi di garofano. Nella quarta vengono accentuati i sapori, grazie all’aggiunta di lardo, formaggio grattugiato, uova sbattute, abbondanti spezie, uva passa, il tutto posto sopra le fette di carne che ora vengono distese sul fondo della teglia sì da formare una specie di torta da tagliare con il coltello. In alternativa alla coscia di vitello, si può usare anche carne di maiale o di montone ma, conferma lo scalco ferrarese, comunque “meglio è il vitello”.</p>

      <p class="testo-corrente">Qualche decennio più tardi Bartolomeo Scappi (<em class="calibre5">Opera</em>, Venezia, Tramezzino, 1570, lib. II, cap. XIII, XLIII, XLIIII) ci illustra polpette e polpettoni in cui le ricette diventano sempre più composite grazie a una manualità di alto profilo, fettine più o meno grandi e spesse ricavate dalla coscia o dal lombo del vitello, steccate con prosciutto, marinate in aceto, spezie e sapa in omaggio al gusto del tempo, cotte allo spiedo e frammezzate a fette di lardo per comporre i <em class="calibre5">Polpettoni alla romanesca</em>. Per le polpette le fette devono essere più sottili e piccole e sono riempite del solito battuto, arrostite allo spiedo ma in seguito, se si desidera, stufate in pentola con brodo e insaporite con grande quantità di spezie, mosto cotto e zibibbo che conferiscono al piatto un intenso sapore dolce. Sulla scorta della ricetta di Messisbugo anche Scappi compone una specie di torta sovrapponendo in una teglia a strati alterni fette di carne bagnate nell’agresto e spolverizzate con zucchero, cannella e pepe con cacio grattugiato, zafferano e uva passa.</p>

      <p class="titolo-paragrafo-decalogo">Per il Seicento polpette di carne tritata</p>

      <p class="testo-corrente">Sulla stessa linea si muove, alla seconda metà del Seicento, il cuoco bolognese Bartolomeo Stefani (<em class="calibre5">L’arte di ben cucinare</em>, Mantova, Osanno, 1662, p. 21), che nel suo ricettario trova lo spazio per parlarci delle <em class="calibre5">Polpette alla romana</em>. Qui egli si limita a ricalcare le orme dei suoi predecessori accentuando il sapore edulcorato della preparazione con l’aggiunta di pasta di marzapane, pinoli, uva passa oltre che di abbondanti erbe odorose, spezie, formaggio grattugiato, uova.</p>

      <p class="testo-corrente">Sulle polpette si intrattiene a lungo anche Vincenzo Tanara, alla metà del Seicento autore di un trattato di agronomia di grande successo (<em class="calibre5">L’economia del cittadino in villa</em>, Bologna, Dozza, 1648, p. 126), nel quale leggiamo anche alcune interessanti note di cucina. Seguiamo ora il suo racconto, vivace e colorito, soffuso di enfasi barocca, che ci permette di apprendere nuovi particolari su questo saporito piatto.</p>

      <p class="citazione"><em class="calibre10">Tra l’Economo, ed il Cuoco è non poca discordia circa la polpetta, che pure ancor lei nella pentola per lo più si cuoce; chiama il Cuoco la polpetta regina delle vivande, mentre con quella può soddisfare al gusto universale, mediante la diversità de gl’ingredienti: duolsi l’Economo, che d’un pezzo grande di carne, levatone l’ossa, nervi e pellicole, resti la sola polpa tanto poca, che per ingrandirla, e cuocerla gustosa, ci vogliono ingredienti di moltissimo dispendio; habbiasi, secondo me, per questa volta l’Economo pazienza, perchè qual si voglia vivanda continua fastidisce, anco per detto di S. Gregorio Papa; e però è necessario variando talvolta soddisfare al gusto, tanto più, che le polpette di Vaccina, carne, che vale poco sono saporitissime s’habbia cura più tosto, che il Cuoco non desideri fare polpette per avvantaggiarsi ne gl’ingredienti, quali sono ricotta, casio parmegiano grattato, petroselli, aglio, uva passa, spetiarie, ovo, sale, e con pane inzuppato di brodo, ma spremuto, se si aggiunge poi agresto, overo uva spina; questi ingredienti dunque assai misticati in piatto, si conservano da parte, fin che la carne magra nel suddetto modo eletta assaissimo, col coltello, o pestatura sia minutissimamente trita, poi allargata sopra tavola in forma quadra all’altezza d’un dito, si cuopre con suddetti ingredienti, già nel suddetto modo preparati, e col coltello tagliatone fette alla larghezza di tre dita, si rivolgono al modo, che si fanno le cialde, facendo restare per di dentro gl’ingredienti, e la carne per di fuori, poi fatte friggere un poco nel tegame, acciò piglino colore nella preparata pentola, o bastarda ben unta di strutto, si pongono a fornir di cuocere; restano molto morbide contro il naturale della carne Vaccina, se nel pestarle gli triterai à dentro grasso, o midolla della detta, e perchè vorrebbono il fuoco egualmente da ogni parte, si cuociono ottimamente nel forno, overo nella cenere calda, con bragie misticata, qual per appunto, s’osserva, quando nel tempo d’andare a dormire si cuopre il fuoco, nelle quali sepolta la pentola, la mattina da quel lento, ma continuo calore, sono cotte; si possono conservare molti giorni avanti s’adoprino, buona parte per la Villa, nel qual caso si fanno bollire nel brodo, e quelle ligate con ova, &amp; agro, si servono overo tramezate con altre vivande, o per regalarne.</em></p>

      <p class="testo-corrente">Qui la carne non si presenta più a fette ma viene tritata minutamente “col coltello o pestatura” cioè con il coltello o pestata nel mortaio fino a ottenere una massa plasmabile che si stende sul tavolo e si ricopre con ricotta, parmigiano, prezzemolo, aglio, uva passa, spezie, uovo, sale, mollica di pane inzuppata e agresto. Si taglia quindi a fette larghe tre dita che si rivoltano in modo da lasciare il ripieno all’interno, si friggono in una pentola e si termina la lenta cottura in una bastardella posta vicino alle braci.</p>

      <p class="testo-corrente">Una manualità del tutto nuova che ritroviamo, a distanza di qualche anno, nel composito ricettario di Antonio Latini (<em class="calibre5">Lo scalco alla moderna</em>, Napoli, Parrino e Mutii, 1692, t. I, p. 105), dove la coscia della vitella mongana (così chiamata perché, non ancora svezzata, “mungeva” il latte dalle zinne della madre) o di Sorrento, una volta bollita e arrostita allo spiedo, viene finemente tritata e</p>

      <p class="citazione"><em class="calibre10">dopo che sarà battuta la Carne della sopradetta Coscia, se ne potrà formare un Pastume, fatto, con pezzi minuti di Cedronata, Cucuzzata candita, Midolla di Bue, con le solite Spetierie, con altri nobili Ingredienti, come si dirà al suo luogo, formandone Pallottole della grossezza, d’un Rosso d’ovo, più, ò meno, a tuo piacere; la farai sottestare in Forno, overo in Tegame, con buon brodo grasso, fuoco lento; con frutti dentro beneplacito, servendola, calda, con altri buoni Ingredienti, e si potrà quagliare, con Ova.</em></p>

      <p class="testo-corrente">Pallottole di carne trita quindi, a somiglianza di quanto facciamo ai nostri giorni ma anche di dimensioni maggiori, allungate, dalla forma di un salame, già a quel tempo chiamate “polpettoni”, come ci illustra puntualmente questo abile scalco, napoletano di adozione.</p>

      <p class="citazione"><em class="calibre10">Del sopradetto Pastume, si potranno fare altri Polpettoni, con varie robbe candite dentro, e potrai servirtene, in diverse Compositioni, e Sapori; lo potrai cuocere in Forno, overo à fuoco lento, sotto, e sopra, che verrà meglio, servendolo caldo, con gli soliti Ingredienti.</em></p>

      <p class="testo-corrente">Questa base di carne trita è destinata ad avere, nel prosieguo del secolo, grande fortuna. Si ritroverà più tardi in numerose ricette sotto il nome di “piccatiglio”, condito in vari modi: nelle proposte di Latini è impastato con ingredienti edulcorati, come prescriveva la cucina napoletana di quegli anni, in particolare con le immancabili scorze di zucca candite (“cucuzzata”), uva passa e polvere di pane di Spagna o mostaccioli.</p>

      <p class="citazione"><em class="calibre10">Di detta carne battuta minutamente, accompagnata, con Cocuzza bollita, passata, posta in Piatto, con ricotta grassa, panna di latte, un poco di Sale, Rossi d’ova, polvere di Pane di Spagna, Pepe, e Cannella, mescolata, farai un Piatto, che unto con Butiro fresco, spolverizzato di Cannella, riuscirà molto appetitoso. La detta Carne, si potrà fare in Piccatiglio; tritata, che l’havrai minutamente, la farai cuocere in buon brodo grasso, &amp; Arrosto sarà migliore, aggiungendovi dentro, Cannella, Garofali, bocconcini d’Ossa mastre, Midollo, Rossi d’uova dure, Cocuzzata, e Cedronata candita, fatta in bocconcini, Passarina, e Pignoli, servendola calda, con Cannella sopra, e sugo di Limone, beneplacito; il sudetto Piccatiglio, se lo vorrai servire, con Vachi d’Agresta dentro, Vino buono bianco, sarà a tuo piacere.</em></p>

      <p class="testo-corrente">Con questo trito Latini propone inoltre di riempire pasticci e pasticcetti oltre a “frittatine sottili, d’un Ovo, facendone il Compimento d’un Piatto, acconcie a modo di Cannoncini”, gli antichi “pesceduovo” che tanto successo hanno avuto sulle tavole della Firenze medievale.</p>

      <p class="testo-corrente">Polpette e polpettone devono ritenersi specialità nazionali se è vero che, in questa configurazione, sono sconosciuti ai coevi ricettari francesi, anche se nella versione italiana de <em class="calibre5">Il cuoco francese</em> (Bologna, Turrini, 1685, p. 54), anonimo ricettario falsamente ascritto a La Varenne, troviamo un <em class="calibre5">Piccatiglio</em> (nel testo francese <em class="calibre5">hachis</em>) dove la carne di castrato (e non di vitello) viene tritata e mescolata a vari ingredienti, cotta in padella come fosse una frittata, quindi posta (ignoriamo per quale remota ragione) sopra le ossa e la pelle della spalla dell’animale arrostite sulla graticola.</p>

      <p class="titolo-paragrafo-decalogo">Polpette in brodo nel Settecento</p>

      <p class="testo-corrente">Polpette e polpettoni si ritrovano nell’<em class="calibre5">Appendice</em> della traduzione italiana de <em class="calibre5">Il cuoco reale e cittadino</em> (Bologna, Della Volpe, 1724, p. 40) dedicata ad “alcune vivande all’italiana d’ottimo e d’ultimo gusto”. Ma la nostra curiosità di apprendere una nuova versione di questi piatti, debitamente aggiornata, viene delusa quando realizziamo che l’anonimo autore copia sfacciatamente alla lettera le ricette di Bartolomeo Scappi, riproponendoci così tre preparazioni vecchie di centocinquant’anni.</p>

      <p class="testo-corrente">Nulla di nuovo anche nel monumentale <em class="calibre5">L’Apicio moderno di un cuoco dalle esperienze internazionali</em> (t. IV, p. 47), opera di Francesco Leonardi. Le sue <em class="calibre5">Polpette di vitella</em> come anche le <em class="calibre5">Polpette di manzo</em> prevedono la carne ben tritata unita a Parmigiano grattugiato, prezzemolo, maggiorana, aglio, scalogno e cipolletta ma anche, in un nostalgico revival di sapori, a cannella, pinoli e uva passa. Di gusto più moderno, invece, le <em class="calibre5">Polpette di pollo</em> (o di mongana), dal sapore molto più delicato, trasformate in quenelle e cotte in brodo.</p>

      <p class="citazione"><em class="calibre10">Tritate del petto di pollo, o mongana magra, la quantità che vi bisogna per le polpette, con un poco di lardo imbianchito con acqua, o brodo bollente, e grasso di rognone di mongana, pestate poscia nel mortajo; indi aggiungeteci della mollica di pane inzuppata nell’acqua, o latte, e ben spremuta, del volume quanto la carne, parmigiano grattato, sale, pepe schiacciato, noce moscata; seguitate a pestare; quando sarà ben pesto, metteteci un poco di petrosemolo trito, un tantino di persa trita, tre, o più rossi d’uova crudi, e due bianchi sbattuti in fiocca, mescolate, formatene le polpettine, come le precedenti, cuocetele, e servitele nello stesso modo. Ogni petto di pollo richiede due rossi d’uova, e un bianco sbattuto in fiocca. Se volete, potete aggiungervi pignoli, passarina, ed un poco di cannella fina, e farle cuocere anche con un poco di brodo colorito, senza legare la salsa colla liason.</em></p>

      <p class="testo-corrente">Come si può notare, ora pinoli e uva passa sono divenuti facoltativi mentre riappare la mollica di pane, già incontrata nel passato, in dosi rilevanti, pari alla quantità di carne impiegata.</p>

      <p class="testo-corrente">In effetti la carne trita sembra diventata ormai, alla fine del Settecento, un must della nostra cucina. Non viene usata solamente per confezionare polpette e polpettoni, il suo utilizzo si amplia a beneficio di piatti sempre nuovi. A Napoli Vincenzo Corrado (<em class="calibre5">Il cuoco galante</em>, Napoli, Stamperia Raimondiana, 1773, pp. 11-12) si distingue per inventiva e originalità proponendoci la coscia di vitello pestata e ridotta in poltiglia con cui confezionare un “pane” da cuocere al forno avvolto in una rete di vitello, condito con un coulis di prosciutto; una coscia di vitello alla “persilata” farcita con il solito trito; una piccata di erbe con cui riempire “frittatine, in forma di cannoncini, o pure delle lattuche, e carcioffi, le quali fatte cuocere in buona glassa si serviranno con buon colì di vitello”; in cannelloni dove il trito, suddiviso a pezzi “quali rotolati in forma di cannelloni”, viene avvolto in barde di lardo e carta bianca quindi cotto al forno.</p>

      <p class="testo-corrente">Con minore fantasia, ma con maggiore senso pratico, le polpette de <em class="calibre5">La cucinera piemontese</em> (Vercelli, Beltramo Antonio Re, 1771, p. 37) dimostrano che il piatto viene bene accolto presso tutte le classi sociali. Qui la carne trita è impastata con formaggio grattugiato, finocchio, uva passa, legata con uova, modellata a forma di focaccia rotonda, infarinata e fritta nel burro.</p>

      <p class="testo-corrente">Per rimanere in Piemonte, le <em class="calibre5">Polpettine</em> de <em class="calibre5">La cuoca di buon gusto</em> (Torino, Benfi &amp; Ceresola, 1800-1801, p. 66) di autore anonimo sono confezionate con manualità del tutto differente, in quanto le fette di carne si avviluppano attorno a una farcia di carne trita, legate e passate in tegame. Il <em class="calibre5">Polpettone</em> invece è formato con la carne “sminuzzata quanto si può” impastata con formaggio, pinoli, uvetta, spezie, mollica di pane, albumi d’uovo quindi “squagliato burro in cazzeruola, e questa allontanata dal fuoco, vi si getti pane grattugiato, onde la mistura, ossia pasta non si attacchi alla cazzeruola stessa, in cui è riposta la mistura, e datavi la forma che piace, se ne puo’ ornare la superficie con pignoli piantativi a disegno, e si asperge di pane, e cuoce a doppio fuoco, cioè sotto e sopra. Se alla polpa di pane si surroga pomo dolce tritato crudo, lo zucchero con cannella è necessario, ma il formaggio sarà escluso, e il polpettone riuscirà più morbido, e probabilmente più gradito”.</p>

      <p class="titolo-paragrafo-decalogo">Primo Ottocento: Milano capitale delle polpette</p>

      <p class="testo-corrente">Passati gli anni drammatici dell’ultimo Settecento, la nostra cucina recupera polpette e polpettoni dando loro un’impronta più moderna, più austera, rinunciando alle spezie, agli aromi (ma anche al “portogallo candito ben trito”) con cui Vincenzo Corrado profumava la composizione, che ora si indirizza alle tavole della media borghesia ma anche ai ceti più umili, variando unicamente la composizione, fino ad arrivare alle <em class="calibre5">Polpette dette da serva</em> che, a dispetto del nome, si rivelano un piatto abbondante e saporito, come dimostra l’anonimo <em class="calibre5">La cuciniera che insegna il buon gusto a cucinare alla casalinga, almanacco dilettevole e istruttivo per l’anno 1809</em> (Milano, Borsani, 1808, p. 31).</p>

      <p class="citazione"><em class="calibre10">Tagliate a fette una fesa di vitello, oppure della slonza di porco, e battetele con mattarello bagnato nell’ acqua, onde si stendano sottili. Per la farsa vi vogliono erborine, aglio e poca cipolla, che si passano, lardo, cervellato, grascia, ed un poco di midolla di pane inzuppato in brodo e spremuto, formaggio, drogheria, pepe, ed un altro ovo. Triturate il tutto insieme, e se la farsa fosse liquida aggiungetevi pane trido. Si rotolano le fette, e se ne fanno le polpette. In mancanza di rosso s’ infarinano, e si fanno cuocere con fuoco allegro sotto, ed anche sopra, servendosi di butirro cotto, d’una fetta di giambone, o lardo, sellaro, carota, e cipolla steccata di drogheria. Quando saranno riprese aggiungetevi un poco di brodo, levatele dalla cazzarola, sgrassate il fondo, passatelo per setaccio sopra la spagnuola e servite con agro di limone.</em></p>

      <p class="testo-corrente">In questo percorso, caratterizzato dai traumatici eventi politici che coinvolgono tutta l'Europa, sembra che Milano ne divenga la capitale, come scherzosamente afferma Giovanni Rajberti.</p>

      <p class="testo-corrente">A ben vedere, infatti, polpettine e polpettone si incontrano sovente nei ricettari editi nel capoluogo lombardo, già con l’anonimo L.O.G. (<em class="calibre5">Il cuoco moderno</em>, Milano, Motta, 1809, pp. 65-66) che ci propone: le <em class="calibre5">Polpettine alla francese</em>, con la farcia rinchiusa in una fetta di carne; il <em class="calibre5">Polpettone alla fiorentina</em>, composto con “minuti pezzi delle carni, siano manzo, vitello, montone o polli, cioè cotte a lesso, arrosto, o in istuffato”, derogando dalla regola che imponeva finora di utilizzare carne fresca, impastati con uova, cervellato, uvetta, pinoli, droghe, formaggio, il tutto avvolto in una rete di maiale e cotto in cazzuola; il <em class="calibre5">Polpettone alla viennese</em>, che termina la cottura sopra un letto di crauti; le “monghiglie”, altrimenti definite con espressione locale “mondeghili”, di cui leggiamo due ricette, le <em class="calibre5">Monghiglie monacali</em> e le <em class="calibre5">Monghiglie alla portughese</em> di cui ci sembra interessante riportare la composizione.</p>

      <p class="citazione"><em class="calibre10">Tritate in minuti pezzetti delle carni di vitello, o di polli cotti arrosto o in istuffato, del presciutto fresco, un poco di tettina di vitello cruda, once 2 pinocchi, e once 2 pistacchi; riponeteli in un recipiente, unitevi due cucchiai di unto d’arrosto, due uovi bene sbattuti, un pugillo di pane trito, once 1 formaggio trito, once 1 uva, ed un poco di drogheria in polvere, mescolate il tutto assieme, poscia con un cucchiajo formate le monghiglie nel modo che si è detto qui sopra al par. 57, indi inviluppatele in solo pane trito, involgetele in due rossi d’ uovo bene sbattuti, poscia inviluppatele ancora nel pane trito e maccatele un poco a foggia di picciol crescenzino; mettete in una padella da friggere once 3 butirro, quando frigge riponetevi le monghiglie, fatele cuocere sinché abbiano preso il color dorato, indi riponetele al piatto colla sua concia, spolverizzatevi sopra un poco di cannella in polvere, e un poco di sale trito, e caldo servite.</em></p>

      <p class="testo-corrente">In cosa consiste la differenza tra polpette e “mondeghili”? Al di fuori del fatto che ormai l’impasto viene preparato con carni già cotte, offrendo la possibilità alla massaia di riciclare gli avanzi del giorno precedente nelle famiglie dalle esigenze alimentari più limitate, non penso che la risposta si debba trovare nella composizione (sempre variata con o senza spezie, uovo, pane grattugiato ecc.) quanto nella cottura, poiché i “mondeghili” sono gli unici a essere passati successivamente nel pane grattugiato, nel tuorlo d’uovo e nuovamente nel pane grattugiato con una tecnica che ci ricorda quella della costoletta alla milanese.</p>

      <p class="testo-corrente">In questa direzione si muove il lombardo <em class="calibre5">Il cuoco senza pretese</em> (Como, Ostinelli, 1826, p. 35), che li confeziona con mollica di pane, aglio, prezzemolo, lardo, tuorli d’uovo, passati nel pane grattugiato, nell’uovo e nuovamente nel pane prima di essere fritti nel burro: una ricetta povera per tutti coloro che non si potevano permettere di acquistare carne fresca di vitello.</p>

      <p class="testo-corrente">Quanto alla loro etimologia, in mancanza di una conferma da parte di Francesco Cherubini nel suo <em class="calibre5">Vocabolario milanese-italiano</em> (Milano, Regia Stamperia, 1839), mi sembra plausibile la derivazione dallo spagnolo <em class="calibre5">albondinga</em>, mutuato dall’arabo, che ancora oggi significa “polpetta”, trasformato con gli anni in “albondinghito” e infine in “mondeghilo”. Il successo che le polpette riscuotono a Milano alla metà dell’Ottocento trova conferma in un curioso libro, <em class="calibre5">L’arte di convitare spiegata al popolo</em> (Milano, Bernardoni, 1850-1851, parte II, pp. 168 e sgg.) del medico Giovanni Rajberti. Spirito polemico e battagliero, con questo volumetto semiserio si propone di mettere alla gogna i luoghi comuni e le abitudini conviviali borghesi attraverso una divertente quanto pungente critica della società milanese del tempo. Vediamo ora cosa ci racconta di questo piatto facendo attenzione a non prestare eccessiva fede alle sue parole.</p>

      <p class="citazione"><em class="calibre10">Le polpette sono una vivanda affatto italiana, anzi direi esclusivamente lombarda, dietro informazioni attinte da autorità gravissime in questa materia. Difatti, nel mio viaggio scientifico del 1845, in occasione del settimo congresso dei dotti, non mangiai e non vidi mangiar polpette né a Napoli, né a Roma, né a Genova; e sì che io, da osservatore attento e coscienzioso, passavo dai più rispettabili alberghi alle più modeste osterie del popolo. La vera metropoli delle polpette è Milano, dove se ne fa grande consumo; dove mi ricordo aver sentito molti anni addietro un vecchio conte esclamare: “Se si potesse raccogliere tutte le polpette che io ho mangiato in vita mia, vi sarebbe da selciarne la città dalla piazza del Duomo fino al dazio di Porta Orientale”.</em></p>

      <p class="testo-corrente">E termina citando i versi del Giusti a difesa dei doni del “suolo natio”, anche se riconosce senza reticenza che, nelle volgari taverne, le polpette si confezionano con materiali scadenti o, peggio ancora, con ogni avanzo e rifiuto dei giorni passati.</p>

      <p class="testo-corrente">Piatto anche per ricchi dunque, che la nobiltà milanese sembra non disdegnare, illustrato nel più milanese dei ricettari di inizio Ottocento, quel <em class="calibre5">Nuovo cuoco milanese economico</em> riveduto e corretto a distanza di una ventina d’anni (Milano, Tipografia Motta, 1829, pp. 42, 49 e Tipografia Carrara, 1853, pp. 41, 47) di Felice Luraschi, dove la differenza fondamentale tra “crocchetti” e “mondeghili” sembra risiedere, per quest’ultimi, in quel passaggio finale in pane-uovo-pane prima di venire fritti, mentre la composizione degli ingredienti delle due ricette rimane fondamentalmente invariata.</p>

      <p class="testo-corrente">Verso una direzione differente ci portano invece le due proposte fuorvianti di Giuseppe Sorbiatti (<em class="calibre5">La gastronomia moderna</em>, Milano, Boniardi-Pogliani, 1855, p. 164), attivo presso alcune case dell’alta borghesia milanese, che rievoca, nelle sue <em class="calibre5">Polpettine di vitello alla borghese</em>, gli involtini di carne di vitello farciti già visti nel passato e, nelle <em class="calibre5">Polpettine di lombo di porco alla milanese</em>, uno spiedino di pezzi di lombo alternati a fette di lardo.</p>

      <p class="titolo-paragrafo-decalogo">Secondo Ottocento: le solite polpette per l’Artusi</p>

      <p class="testo-corrente">Nessuna ricetta di “mondeghili”, quindi, per questo cuoco così selettivo nel suo atteggiamento elitario, anche se negli stessi anni questo piatto sembra godesse di un ampio successo a ogni livello sociale.</p>

      <p class="testo-corrente">Una conferma in tal senso ci viene infatti dal “padre della patria”, Pellegrino Artusi (<em class="calibre5">La scienza in cucina e l’arte di mangiar bene</em>, Firenze, Bemporad, 1905, pp. 225, 227) che definisce le polpette, nel suo italiano invero non troppo forbito, “piatto che tutti lo sanno fare cominciando dal ciuco, il quale fu forse il primo a darne il modello al genere umano”. In una proposta di stretta economia, le sue polpette si fanno con carne lessa avanzata ma “se poi le voleste fare più semplici o di carne cruda, non è necessario tanto condimento”.</p>

      <p class="testo-corrente">D’altra parte questo cuoco gentiluomo non rinuncia all’uva passa e ai pinoli addizionati all’impasto, come se un secolo di rinnovate esperienze non avesse lasciato alcun segno sulla sua cultura culinaria. Le pallottole vengono schiacciate ai poli “come il globo terrestre” quindi impanate e fritte in olio o lardo. Recuperando il grasso di frittura (!), forma un battuto di aglio e prezzemolo nel quale le polpette terminano la cottura.</p>

      <p class="testo-corrente">Né maggiore originalità presenta il suo <em class="calibre5">Polpettone di carne cruda alla fiorentina</em> oppure <em class="calibre5">alla piemontese</em>, dove un uovo sodo viene collocato al centro dell’impasto.</p>

      <p class="titolo-paragrafo-decalogo">Ritorno... al futuro</p>

      <p class="testo-corrente">La storia delle polpette sembra essersi arrestata ai nostri giorni. Piatto semplice, tipico della cucina casalinga, di quando la donna aveva il tempo e la pazienza di dedicare qualche ora alla preparazione di pranzo e cena, è scomparso dai menu di ristoranti e trattorie a beneficio di piatti più leggeri o alla moda, talvolta esotici. Ma nulla è definitivo nella millenaria storia della nostra cucina.</p>

      <p class="testo-corrente">A somiglianza di numerosi alimenti un tempo definiti “poveri”, come polenta, pizza o pane, non è improbabile che anche le polpette, in un prossimo futuro, vengano rivalutate e ritornino a trionfare, in una veste più raffinata e con una presentazione più elegante, sulle tavole degli italiani.</p>

      <p class="nota-al-testo">NOTA Questo saggio con altro titolo e con diversa struttura, è già stato pubblicato: <em class="calibre10">Polpette e polpettone, una storia tutta italiana</em>, in “Appunti di Gastronomia”, 40 (2003), pp. 94-105.</p>
    </div>
  </div>
</body>
</html>
