<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0013_0046@60013V_RG0256_INTE-2.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0013_0046-60013V_RG0256_INTE-2.html" xml:lang="it-IT">
    <div class="calibre1">
      <p class="ricetta-titolo" id="toc_marker-9"><a id="x2.-Avanzi-per-polpette"></a>2</p>

      <p class="titolo-decalogo">Avanzi per polpette</p>

      <p class="autore-decalogo"><strong class="calibre4">Intervista a Ricky Tognazzi</strong></p>

      <p class="autore-decalogo">attore e regista</p>

      <p class="testo-elogio-primoparagrafo">È facile immaginarlo davanti al suo enorme frigo, la sua “cappella di famiglia”, il suo totem. A osservare insaccati, formaggi, carni, pesci ma anche gli inevitabili avanzi delle abbondanti libagioni preparate con vera maestria. Ugo Tognazzi era un grande attore ma anche un gourmet, un ghiottone: col cibo e la cucina aveva un’empatia profonda, un <em class="calibre6">savoir faire</em> istintivo e magnetico. Passione autentica, ricette personalizzate, cotture seguite con un’attenzione e una maestria degne di un cuoco stellato. “Una cucina d’arte”, come lui la definiva, che trasformava le parole di una ricetta in una saporita realtà. E Maria era la sua complice gastronomica, <em class="calibre6">sous chef</em> nonché moglie del fattore nel suo orto di Velletri. Una friulana forte, dolce e di grande tradizione culinaria, come le donne della sua terra.</p>

      <p class="paragrafo-decalogo-titoletto">Chef tra sperimentazione e stupore</p>

      <p class="intervista-domanda">In che modo l’amore di Ugo Tognazzi per la cucina ha influenzato i gusti dei figli?</p>

      <p class="testo-elogio">Ho ereditato da mio padre il piacere del convivio, la sacralità del mangiare in famiglia tutti insieme, senza televisore acceso, commentando la giornata, i progetti, le idee. Passavo le ore con lui leggendo il giornale, facendo i compiti o semplicemente guardandolo mentre si esibiva dietro i fornelli, impartendo ordini a Maria sulle verdure da cogliere nell’orto o discutendo con suo marito Lino, il fattore, domandandogli come mai le melanzane erano venute meno belle dell’anno precedente o chiedendo come stava il maiale Gigetto. Ordinava il pesce da Benito Morelli, il suo amico ristoratore di Velletri, e spesso lo accompagnava ad Anzio a battere l’asta del pesce. Benito è stato il grande amico di Ugo dietro i fornelli: il suo ristorante, negli anni Cinquanta, era il punto di incontro di molte celebrità.</p>

      <p class="intervista-domanda">Com’era Ugo dietro i fornelli?</p>

      <p class="testo-elogio">Si divertiva molto, si rilassava, amava soprattutto sperimentarsi e, come nel suo lavoro d’attore, non si cullava mai sugli allori, era sempre a caccia di una minestra inedita con cui stupire i suoi “spettatori”. Sì, li chiamava spettatori i suoi commensali, perché papà aveva sostituito il teatro con la cucina. Adorava quell’eccitazione della diretta, poter vedere le reazioni del suo pubblico, il gradimento, lo stupore, l’approvazione. Nulla lo feriva più della disapprovazione di una ribollita, neanche un’acerrima critica al suo ultimo film.</p>

      <p class="paragrafo-decalogo-titoletto">Maestro tra fusion e riciclaggio</p>

      <p class="intervista-domanda">Qual è stato l’insegnamento più importante di Ugo sul tema “alimentazione”?</p>

      <p class="testo-elogio">Che bisogna assaggiare tutto senza pregiudizi. Il segreto di un piatto è il frutto della tradizione in cucina ma la gastronomia è un’arte in evoluzione e vale sempre la pena sperimentare, aggiornarsi e fondersi con altre cucine. Era un appassionato di cucina fusion <em class="calibre6">ante litteram</em>.</p>

      <p class="intervista-domanda">Cosa penserebbe della cucina italiana di oggi?</p>

      <p class="testo-elogio">L’apprezzerebbe sicuramente. Non ha vissuto nell’epoca del riconoscimento dei grandi chef stellati e superstar, ma li ha sempre rispettati come dei grandi maestri, anche i più umili.</p>

      <p class="intervista-domanda">Qual era l’ingrediente più presente nelle sue ricette?</p>

      <p class="testo-elogio">Usava tutto, sempre a caccia di nuove verdure da piantare nel suo orto. Il burro e la panna non mancavano mai: era uomo del Nord e i grassi animali non erano ancora stati criminalizzati. Ma la sua casa di Velletri era immersa in un uliveto: vi traeva un olio meraviglioso col quale ha nutrito la famiglia e gli amici.</p>

      <p class="intervista-domanda">Quanto era importante per lui non sprecare il cibo?</p>

      <p class="testo-elogio">Mio padre, figlio del primo dopoguerra e con papà ferroviere, nonostante le apparenze e il suo amore per l’anticonformismo, la stravaganza e le sue famiglie allargate, era per molte cose un uomo all’antica. Semplice, mai moralista, ma armato di buon senso e attaccato ai valori di chi si è fatto con fatica, con le sue mani. Generosissimo, la sua casa era sempre piena di ospiti ma non si buttava mai nulla. Era maestro del riciclaggio degli avanzi. Indimenticabili le sue frittate, il suo riso al salto, la pasta della sera prima fritta in padella, la ribollita e, naturalmente, le mitiche polpette.</p>

      <p class="paragrafo-decalogo-titoletto">Le polpette di Ugo e Maria e quelle Tognizzo</p>

      <p class="intervista-domanda">È impossibile che, tra le passioni di Ugo Tognazzi, non ci fossero anche le polpette. Come le preparava?</p>

      <p class="testo-elogio">Erano soprattutto le <em class="calibre6">polpette di Ugo e Maria</em>, dorato esempio di riciclo alimentare. Ugo adorava il bollito di carni miste. Amava fare anche gli arrosti, la faraona, i tacchini. Ovviamente quasi sempre avanzavano grandi tocchi di carne. I resti del bollito o di un arrosto venivano frullati insieme alle patate lesse, aromatizzate dalla buccia d’arancia e di limone, dal prezzemolo o dalla noce moscata. Un po’ di Parmigiano, un goccio di latte o di panna, qualche acino di uvetta passa e qualche pinolo regalavano una sorpresina al palato dei più fortunati. La forma era a dischetto, una pallina schiacciata e bagnata nell’uovo, impanata e poi fritta. Il risultato era molto goloso: le polpette erano croccanti fuori ma morbide e vellutate dentro. E io le preparo ancora personalmente.</p>

      <p class="intervista-domanda">Può regalarci un’altra ricetta di polpette? Magari quella che ama di più?</p>

      <p class="testo-elogio">Propongo le polpette Tognizzo. Un impasto di carne mista: manzo, vitella, maiale o pollo e mezza salsiccia. Il tutto macinato non meno di tre volte. Alle carni aggiungo poi ricotta, uovo, Parmigiano grattugiato, prezzemolo, pane bagnato nel latte, noce moscata e un po’ di mela. Poi mi dedico a dare loro la forma tonda, passando e ripassando tra le mani l’amalgama. Le polpette Tognizzo sono perfettamente rotonde, grandi come palline da ping pong. È bello vederle tuffate nell’uovo sbattuto, per poi farle rotolare in un velo di farina. In padella sfrigolano allegre in poco olio e diventano dorate. Ma non è certo finita qui: un po’ di vino, un po’ di limone, che evapora velocemente. E poi il brodo a ricoprirle tutte. La cottura continua lentamente con il coperchio, a coprire la pentola, perché rimanga un bel sughetto. Sono ottime con il purè di patate. E poi, riciclo del riciclo, se ne avanzano, la sera sono ancora più buone con un sugo di pomodoro alla pizzaiola.</p>
    </div>
  </div>
</body>
</html>
