<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0013_0046@60013V_RG0256_INTE-4.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0013_0046-60013V_RG0256_INTE-4.html" xml:lang="it-IT">
    <div class="calibre1">
      <p class="ricetta-titolo" id="toc_marker-11"><a id="x4.-La-polpetta-gentile"></a>4</p>

      <p class="titolo-decalogo">La polpetta gentile</p>

      <p class="autore-decalogo"><strong class="calibre4">di Gualtiero Marchesi</strong></p>

      <p class="autore-decalogo">il “maestro” degli chef italiani</p>

      <p class="testo-elogio-primoparagrafo">Con un nome così, la polpetta mantiene ciò che promette: darci, immediatamente, un senso di sazietà, di attesa soddisfatta.</p>

      <p class="testo-elogio">C’è molto di materico e di materno in quelle tre sillabe e forse, dall’inizio alla fine della parola, si intravedono i tocchi leggeri e ripetuti, necessari a darle forma. Una forma rassicurante, ancestrale, femminile, che Pellegrino Artusi definisce come “tante pallottole del volume di un uovo, schiacciate ai poli come il globo terrestre”. Insomma, ancora la grande madre Terra. Poi, sempre l’Artusi, sciorina l’elenco degli ingredienti canonici, aggiungendo l’uva passa e i pinoli, suggerendo di impanarle e rosolarle nell’olio o nello strutto, fino a ripassarle in teglia con un soffritto di aglio e prezzemolo. Ultima viene la guarnizione con una salsa a base d’uovo e limone.</p>

      <p class="paragrafo-decalogo-titoletto">La polpetta della zia Elena</p>

      <p class="testo-elogio">Beh, queste sono polpette per gente abituata ad affrontare altre temperie rispetto alle nostre, altre fatiche! È vero che nella polpetta, proprio per la sua forma sferica e per la sua natura matriarcale, si può mettere di tutto, nobilitando i resti che una donna di casa sa far resuscitare, tuttavia <em class="calibre6">la mia polpetta è diversa</em>.</p>

      <p class="testo-elogio">Prima però di spiegare come la immagino, devo pescare tra i ricordi un sapore guida che, guarda caso, mi riporta al cospetto di una figura femminile. Se penso alle polpette della mia infanzia, penso a quelle della zia Elena, la sorella di mia madre. Si parla di settant’anni fa, e le sue polpette erano impastate insieme alle patate bollite e schiacciate. Facendo un piccolo sforzo, vedo ancora i pugni di macinato, mescolati ai pezzetti di tubero, dorare nella padella come piccoli soli.</p>

      <p class="paragrafo-decalogo-titoletto">La regal polpetta alla Pojarski</p>

      <p class="testo-elogio">Un secondo ricordo è già legato al mestiere, ai primi anni di ricerca Al Mercato, l’albergo ristorante a Milano dove, nella stanza numero 24, sono nato come cuoco. Avevo meno di trent’anni e cercavo di raffinare lo stile e i cibi del ristorante di via Bezzecca, frequentato da una clientela trasversale: al mattino e a pranzo dai commercianti e dalla gente del mercato, la sera da intellettuali, artisti e industriali. Tanto per fare dei nomi: Agnelli e Fontana, Visconti e Monicelli, Fellini e Testori.</p>

      <p class="testo-elogio">Tutto questo mi stimolava, e allora nel menu comparvero piatti tagliati sulla grande tradizione alberghiera, erede delle cucine principesche. Tra le varie ricette, ispirate alla <em class="calibre6">Guide Culinaire</em> (stampata nel 1907) di Auguste Escoffier – grande sistematizzatore e semplificatore, padre putativo della nouvelle cuisine – c’era anche la regal polpetta alla Pojarski, che poteva essere indifferentemente di vitello, di pollo o di pesce. Io la facevo solo con la costoletta di vitello o il petto di pollo, accostando alla polpetta l’osso da cui era stata separata la carne. Ostia e reliquia, se mi è concesso il paragone blasfemo. Il segreto sta nelle proporzioni: metà di polpa e metà del resto – mollica di pancarrè ammollata nel latte e burro – diviso a sua volta in due parti eguali. Il tutto fritto, dopo averlo impanato o direttamente, nel burro chiarificato.</p>

      <p class="paragrafo-decalogo-titoletto">La polpetta georgiana di Maia</p>

      <p class="testo-elogio">Infine, indispensabile per seguire la strada giusta, quella che ti interessa, c’è la coincidenza: ho sempre pensato che le coincidenze non dipendono dal caso ma che si scatenino solo quando mantieni una direzione. Sono incontri, oggetti, letture, immagini che affiorano, sottolineando la coerenza di un disegno.</p>

      <p class="testo-elogio">Da qualche tempo, alla vita mia e di mia moglie si è aggiunta una terza persona, che la segue quotidianamente. Si chiama Maia (la “terra fiorita”, secondo i Romani) ed è originaria della Georgia, come le sue ottime polpette. La differenza, rispetto a quelle della zia Elena, sta nel fatto che Maia, anziché unire all’impasto le patate lessate e schiacciate, le grattugia finemente crude, oltre ad aggiungere i profumi e i sapori della sua terra.</p>

      <p class="paragrafo-decalogo-titoletto">La polpetta gentile</p>

      <p class="testo-elogio">Veniamo dunque alla polpetta che ho in mente. Sarà una miscela delle tre, frutto di due ricordi precisi e di una coincidenza. Nonostante venga dalla cultura del burro, non lo utilizzerò. Sarà una polpetta leggera, elegante, in altre parole gentile, da farsi mangiare anche con le mani. E cos’è la gentilezza se non il risultato di un garbato dosaggio tra dolcezza e sincerità? Allo stesso modo, la mia polpetta esalterà il rapporto tra la morbidezza interna e l’esterno croccante. Seguendo poi la legge del contrasto, fondamentale per attivare insieme al gusto la digestione stessa, ci metterei accanto un’insalata e, nonostante quest’ultima abbia già un potere dissetante che imporrebbe solo dell’acqua, potrei suggerire l’abbinamento con un rosso fresco e leggero o un bianco di medio corpo.</p>

      <p class="paragrafo-decalogo-titoletto">Semplicità, eleganza e salute</p>

      <p class="testo-elogio">Per concludere, possiamo affermare che la polpetta riguarda tutti; è un bagaglio comune che, proprio per questo, si vena di sentimenti, di ricordi.</p>

      <p class="testo-elogio">Abbiamo anche sottolineato che la polpetta è simbolicamente donna. Non c’è nulla di retorico in questo, perché come cuochi e in qualità di figli, nipoti e pronipoti siamo sempre debitori di un fare femminile. A quel fare che nel corso del tempo si è andato affinando, l’uomo ai fornelli aggiunge – e a volte sovrappone arbitrariamente – un pensiero estetizzante. È il gioco delle parti, è cultura, anche se si può rischiare di esagerare in un senso o nell’altro, di allontanarsi dalla semplicità.</p>

      <p class="testo-elogio">La semplicità in cucina è direttamente proporzionale all’eleganza e alla salute. Non si possono fare sconti: ciò che è buono è bello. Basta un’occhiata competente per rendersene conto. Questo ho sempre insegnato e continuerò a insegnare, giorno per giorno, nei miei due ristoranti e attraverso i corsi della Fondazione Marchesi, cominciando – perché no – dalle polpette.</p>
    </div>
  </div>
</body>
</html>
