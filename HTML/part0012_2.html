<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0013_0046@60013V_RG0256_INTE-7.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x0013_0046-60013V_RG0256_INTE-7.html" xml:lang="it-IT">
    <div class="calibre1">
      <p class="ricetta-titolo" id="toc_marker-14"><a id="x7.-Polpetta-pubblicitaria"></a>7</p>

      <p class="titolo-decalogo">Polpetta pubblicitaria</p>

      <p class="autore-decalogo"><strong class="calibre4">di Gavino Sanna</strong></p>

      <p class="autore-decalogo">pubblicitario</p>

      <p class="testo-elogio-primoparagrafo">Io sono la persona meno adatta a dare consigli di cucina, a passare ricette, suggerire dosi e ingredienti esatti: la mia prima, e unica, esperienza di cucina è stata nel dopoguerra, a Porto Torres, durante la mia infanzia, quando mamma, la domenica mattina, preparava le polpette con la carne di manzo tritata, la mortadella, il pangrattato e l’uovo sodo, e io la aiutavo ad appallottolarle, prima di metterle a friggere in padella o nel tegame con il sugo.</p>

      <p class="testo-elogio">Questi momenti hanno impresso per sempre in me il concetto della semplicità, pur nella sua complessità, del risparmio e dell’economia, del saper fare con quello che si ha, senza sprecare niente. Ecco, la pubblicità è un po’ come una polpetta: si mettono insieme la cultura, l’estro, il talento e la curiosità. Come la polpetta è un’intuizione che può subire varianti a seconda delle circostanze, dell’umore del momento, del tipo di commensali e del denaro, più o meno, che quel giorno si è deciso di investire per prepararla.</p>

      <p class="paragrafo-decalogo-titoletto">Polpette avvelenate</p>

      <p class="testo-elogio">Quando, dopo gli studi universitari di architettura, cominciai a fare il pubblicitario allo Studio Sigla di Milano del mitico commendatore Mario Bellavista, la pubblicità era fatta da pittori, artigiani, ex allievi delle scuole d’arte; si lavorava con un grembiule bianco, come in cucina: eravamo i cuochi della pubblicità. Mettevamo insieme gli ingredienti a nostra disposizione, a partire dalla storia del marchio, e preparavamo il miglior piatto possibile con il budget a disposizione, piccolo o grande che fosse, per far gustare al pubblico un momento di piacere, prima ancora che il prodotto stesso. Eravamo dei ricercatori di stile, gusto e bellezza, instancabili produttori della migliore ricetta di polpetta. Quando si cambiava ristorante, ovvero agenzia, ovviamente variava anche il modo di preparare le polpette; ogni sigla aveva la sua scuola di cucina, e quella americana, a un certo punto, prese il sopravvento anche da noi. Goloso, come sempre, volli assaggiarla e andai Oltreoceano, dove rimasi per dieci anni.</p>

      <p class="testo-elogio">Alla comunicazione lì si aggiungevano molte spezie, sapori esotici, per soddisfare un gusto più universale. Il piatto nazionale era l’hamburger, una sorta di polpetta di carne macinata e pressata, cotta alla piastra, la cui genuinità era già allora messa in discussione, tanto che Wendy, un concorrente della più grande catena di fast food, McDonald’s, fece una famosa campagna pubblicitaria con uno slogan che divenne poi la frase usata per mettere in dubbio la sostanza di un’idea, di un evento o di un prodotto, un vero tormentone nell’America di quegli anni. Si vedevano tre donne che “scoperchiavano” un enorme panino, che sembrava di gommapiuma, e vi trovavano dentro un misero contenuto di cetrioli e nessuna traccia di carne, tanto da far esclamare a una delle tre, e poi di rimando alle altre due, “Where is the beef?” (“Dov’è il manzo?”).</p>

      <p class="testo-elogio">L’agenzia Scali Mc Cabe &amp; Sloves, presso la quale lavoravo, considerata l’università della creatività pubblicitaria, approfittò di questo attacco al manzo per spingere il mercato a consumare il pollo del suo cliente Perdue, attraverso una provocazione altrettanto formidabile: il signor Perdue in persona che diceva: “Who cares where the beef is?” (“Chi se ne frega del manzo?”). Negli Stati Uniti la comunicazione è sempre stata a base di polpette avvelenate nei confronti dei più diretti e pericolosi competitor, al contrario dell’Italia, dove non è mai esistita una vera pubblicità comparativa e “democratica”. In America, il piatto italoamericano per eccellenza era <em class="calibre6">spaghetti and meatballs</em>, un modo come un altro per riconoscere alla polpetta italiana un primato di bontà rispetto a quella svizzera o tedesca.</p>

      <p class="paragrafo-decalogo-titoletto">Le polpette di Carosello e la pulp advertising</p>

      <p class="testo-elogio">Tornato a lavorare in Italia, mi chiesero di trovare il nome per una nuova rivista di comunicazione e io proposi “Polpetta”, un titolo provocatorio per stimolare le menti dei creativi italiani, in quel momento in piena crisi di idee: nei periodi storici difficili, le polpette servivano a riciclare gli avanzi di carne; il trito permetteva di mescolare e nascondere gli ingredienti originali lasciando assaporare solo il gusto finale.</p>

      <p class="testo-elogio">Quando andai via dall’Italia c’era ancora Carosello che, essendo un format tutto italiano, aveva il fascino e il sapore della polpetta fatta in casa, con la buona carne nostrana. Ora eravamo passati ai polpettoni televisivi, alle “sop” opere, nel senso soporifero del termine, le telenovele che addormentavano le coscienze, per poi risvegliarle brutalmente nei break pubblicitari carichi di spot di ispirazione anglosassone, martellanti, esteticamente perfetti, con jingle e colonne sonore impeccabili, ma senza storie, un susseguirsi di immagini velocissime una dietro l’altra: insomma, della bella e semplice pubblicità italiana ne avevano fatto polpette.</p>

      <p class="testo-elogio">Erano gli anni di Berlusconi, il mago delle polpette più “sofisticate”: con l’avvento delle emittenti televisive private, anche la pubblicità prese un taglio internazionale. I pubblicitari italiani si misero a fare “pasticci”, confermando, ancora una volta, il loro provincialismo e senso d’inferiorità. Cominciarono a chiamare lighting cameraman inglesi, director americani, montatori francesi, compositori canadesi, quando in Italia avevamo le migliori maestranze cinematografiche del mondo. Ricorsero all’esperienza di altri, copiando quello che era più di moda all’estero e che servivano nei ristoranti sulla Croisette di Cannes durante il festival internazionale della pubblicità.</p>

      <p class="testo-elogio">Gli Ottanta sono stati gli anni della <em class="calibre6">pulp advertising</em>, dei nuovi supplì, un vero e proprio supplizio, una polpetta di stili. La cara, buona polpetta italiana era ormai andata perduta. Si era perso il gusto del racconto, della poesia.</p>

      <p class="paragrafo-decalogo-titoletto">Ritorno al buon gusto e alla semplicità</p>

      <p class="testo-elogio">Finalmente, attraverso la pubblicità della pasta Barilla, io riuscii a far tornare la voglia della polpetta originale, dei buoni sentimenti, delle storie tutte italiane.</p>

      <p class="testo-elogio">Fin dall’inizio della mia carriera, sebbene avessi a disposizione i migliori libri di comunicazione, credo di averli consultati raramente e mai ho seguito esattamente le prescrizioni di questo o quel pubblicitario di fama. Avevo fame di successo personale, di ricette casalinghe perché, nonostante le mie esplorazioni nella nouvelle cuisine, ho sempre pensato che una comunicazione “alla buona” fosse la migliore possibile, che la pastasciutta al pomodoro con le polpette fosse meglio delle penne con la panna e il salmone. L’essenza della comunicazione è il buon gusto, la chiarezza, il parlare in modo accessibile, mentre il salmone è artefatto.</p>

      <p class="testo-elogio">A questo proposito, mi viene sempre in mente un aneddoto che raccontava Leo Longanesi riguardo a un incontro con un giovane scrittore e il consiglio che gli diede sulla scrittura: “Caro, se devi scrivere che hai fame, scrivi ‘io ho fame’!”. Il giovane autore era Vitaliano Brancati. Buon gusto e semplicità sono anche gli ingredienti di una campagna pubblicitaria di successo. Il problema è che le polpette non possono essere fatte da chi costruisce mobili, la pubblicità non può essere affidata a vecchi e nuovi improvvisatori della comunicazione.</p>

      <p class="testo-elogio">Come diceva Pellegrino Artusi nel suo <em class="calibre6">La scienza in cucina e l’arte di mangiar bene</em>: “Non crediate che io abbia la propensione d’insegnarvi a far le polpette. Questo è un piatto che tutti lo sanno fare cominciando dal ciuco, il quale fu forse il primo a darne il modello al genere umano”.</p>
    </div>
  </div>
</body>
</html>
